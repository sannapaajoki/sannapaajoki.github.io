---
layout: post
title: Sertifioitu testaaja
tags: testaus istqb
---

Juuri saamani tiedon mukaan olen läpäissyt [ISTQB](https://www.istqb.org/):n sertifioidun testaajan perustason (CTFL) kokeen. Jes! Teorian opiskelusta onkin hyvä siirtyä käytännön harjoituksiin mm. Robot Frameworkin ja Seleniumin parissa.

Testauksen sertifikaatteja myöntää Suomessa [FiSTB](http://www.fistb.fi/) (Finnish Software Testing Board), joka on yksi [TIVIA](http://www.tivia.fi/)n teemayhdistyksistä. TIVIA on minulle jo ennestään tuttu yhteisö, koska olen ollut sen paikallisyhdistyksen [Ketky](http://www.ketky.fi/)n jäsen jo yli kymmenen vuotta.

Opiskelin FiSTB:n sivuilla saatavilla olevaa koemateriaalia itsenäisesti. Materiaali tarjoaa mielestäni hyvän pohjan eri käsitteiden ymmärtämiseen. Sertifiointi ei kuitenkaan yksin riitä, vaan hyvästä testaajasta tulee löytyä tiettyjä ominaisuuksia (kuten uteliaisuutta ja tarkkuutta) ja hänen on hallittava työssä vaadittavia taitoja (esim. viestintätaidot).

Ohjelmistotestausta opiskellessani olen törmännyt monenlaisiin mielipiteisiin. Yksi ISTQB:n äänekkäimmistä vastustajista on [James Bach](http://www.satisfice.com/blog/), joka vastustaa jäykkää standardeihin nojaavaa testausta ja kannattaa sen sijaan ketterää ja kokeilevaa (heuristista) testausta. Seuraan mielelläni erilaisia keskusteluja aiheesta, koska ne ravistelevat eri osapuolia miettimään ja perustelemaan, *miksi* asioita tehdään tietyllä tavalla.
